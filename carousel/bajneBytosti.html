<!DOCTYPE html>
<html lang="cs">
<head>
    <meta charset="UTF-8">
    <title>Penzion Šmídeberk - bájné bytosti</title>
    <link rel="stylesheet" href="/css/style.css" /><!---->
</head>
<body>
    <header>
        <h1>penzion Šmídeberk</h1>
        <div class="logo">
            <img src="/img/logo.svg" alt="Penzion Šmídeberk" />
        </div>
        <nav>
            <a href="/index.html">Domů</a>
            <a href="/apartman.html">Apartmány</a>
            <a href="/okoli.html">Okolí</a>
            <a href="/galerie.html">Fotogalerie</a>
            <a href="/kontakt.html">Kontakt</a>
        </nav>
    </header>

    <div class="sidebar">
        <nav>
            <ul>
                <li><a href="#"></a></li>
                <li><a href="#"></a></li>
                <li><a href="#"></a></li>
            </ul>
        </nav>
    </div>

    <main>
        <h2>Krušnohorské pověsti</h2>
        <p>
            Krušné hory se svou krajinou a historií jsou přímo stvořeny k nepřeberným množstvím pověstí, pohádek a vyprávění.
            Husté lesy, zrádné bažiny a rašeliniště s tmavými tůněmi, křivolaké skalní útvary, opuštěné štoly a zříceniny hradů.
            To vše bylo a stále je obestřeno tajemstvím skrytých pokladů. Nevysvětlitelné jevy, se kterými se obyvatelé Krušných hor setkávali, jitřili fantazii
            vypravěčů. Za dlouhých a mrazivých horských zim si sousedé vyprávěli své vlastní, nebo vyslechnuté příběhy a předávali je dalším generacím.
            V příbězích se můžeme setkat se skřítky, hejkaly, lesními duchy, vodními démony, hospodáříčky, perkmony a nejznámější krušnohorskou bytostí - Marzebillou.
            <br>
            Pokolení se střídají, avšak pověsti zůstávají.
        </p>

        <h3>Marzebilla</h3>
        <p>
            Nedaleko Přísečnice je hora Bartelwulfenberg na které stával dříve zámek. Jeho majitel měl dceru, která v dospělosti odešla do ženského kláštera.
            Zde měla milostný poměr s jakýmsi rytířem, který padl do pasti lupičů a zemřel. Dívka z kláštera uprchla a zemřela v bídě.
            Od té doby se zjevuje nejenom v Císařském lese u Přísečnice a obecně je známá pod jménem Marzebilla, nebo Marybila.
            Na jedné ruce nosí plechovou rukavici. Jednou jel rolník s povozem z Nové Vsi do lesa pro dřevo, když v tom spřežení zastavilo a nemohlo dál.
            Muž spatřil stařenu a podle plechové rukavice okamžitě poznal Marzebillu. Požádala ho, jestli by si mohla přisednout a jet s ním.
            Rolník odmítl s tím, že je moc těžká, ale to už Marzebilla seděla vedle něho. Když nechtěla sestoupit, udeřil jí tak silně, že spadla na zem.
            Rolník přijel domů, lehl si do postele a do osmi dnů zemřel. Jeho mrtvé tělo zmizelo. Teprve po několika letech našli lidé při kácení stromů
            v lese kostru, v níž poznali podle amuletu pohřešovaného rolníka.
            <br>
            Stalo se také, že několik ženců kosilo trávu na okraji Císařského lesa. V poledne, když ve vesnici vyzváněly zvony, objevila se Marzebilla požádala je,
            aby se pomodlili. Ti byli líní a neprojevili zájem. Když však potom přišli k prameni, aby se napili, našli tam krev místo vody.
            Jeden ze sekáčů se chtěl přesvědčit a do krvavého bláta strčil hůl. Náhle se zjevila Marzebilla, zahalená v mlze, promluvila podivnou řečí a muži se
            proměnili v popel.
            <br>
            Když chodí lidé do lesa sbírat jahody a další lesní plody, ukazuje se jim často Marzebilla a zavádí je do nepropustných houštin. Začnou-li láteřit,
            ponechá je Marzebilla svému osudu, ale pokud se pomodlí, zavede je na úrodná místa plná sladkých plodů, odkud snadno najdou zpáteční cestu domů.
            <br>
            Marzebilla údajně nedá dopustit na trampy a často je navštěvuje u jejich ohňů. Pokud uvidíte podivný obláček dýmu, který míří z ohniště jiným směrem
            než ostatní kouř a jakoby hopsá a poskakuje, může to být právě ona- Marzebilla. Můžete jí i zamávat na znamení, že jste ji poznali.
            Do rána pak bude hlídat klidný a ničím nerušený spánek.
        </p>

        <h3>Schrackagerl</h3>
        <p>
            Na mnoha místech v Krušných horách se také vyprávěly zvláštní historky o Schrackagerlovi. Šlo o maličkatého domácího ducha, vypadajícího jako dítě a
            oblečeného pouze do košilky. Schrackagerl obýval jen domy, v nichž se žilo v klidu a zbožně. Pokud se v domě objevily neshody a rozmíšky,
            nebo pokud někdo začal klít, Schrackagerl navždy z domu zmizel. Měl rád především malé děti, s nimiž rád pobýval a bavil je.
            Nesnesl však, když si ho někdo dobíral a mstil se za to třeba tím, že odvazoval krávy ve stájích, rozházel pro ně připravené krmení, případně zacuchal
            spícím dětem vlasy. Známá je příhoda o děvečce, která byla nově přijata na jeden z krušnohorských statků. Když poprvé dojila krávy, uviděla malé dítě,
            jak se pokouší zvednout džber s čerstvě nadojeným mlékem, aby se mohlo napít. Začala na něj hartusit a chtěla ho za tento přečin chytit. Dítě se na
            děvečku zle podívalo a beze stopy zmizelo. Když dívka vše pověděla hospodyni, byla poučena o tom, že zmíněné dítě byl právě Schrackagerl, a že se jistě
            pomstí. Následující noci se ve stáji spustil takový hluk, že vzbudil všechny obyvatele statku. Schrackagerl odvázal a rozehnal všechen dobytek v chlévě a
            náčiní rozházel po zemi. Dokud na statku sloužila zmíněná děvečka, která mu ublížila, nikomu se neukázal. Pokud byl ale chován v náležité úctě,
            dočkali se obyvatelé domu jeho pomoci.
            <br>
            Další příhoda se odehrála v Jáchymově, kde se z jedné rodiny ztratilo dítě jen několik měsíců staré. Po několika dnech bylo nalezeno v seníku,
            právě ve společnosti Schrackagerla, živé a rozesmáté. Právě Schrackagerl mu po celý čas opatřoval jídlo, ale také se o něj pečlivě staral a chránil ho
            před nepohodlím. Před očima dospělých lidí ale Schrackagerl zmizel a už se nevrátil.
            <br>
            Mnoho krušnohorských pověstí souvisí s hledáním a nacházením pokladů ukrytých v zemi, která se otevírá jen o Velkém pátku.
            V lesích se proháněl hejkal (Hehmann) a děsil pocestné svým voláním „hej”, rejdili zde pekelní myslivci (Teufelsjäger) a děsili lidi výkřiky „Huh”,
            troubením lesního rohu, střelbou, štěkotem psů a tryskem koní. Bylo možné zahlédnout lesní žínky, černé muže a kováře kovů (Erzschmied) nezývaného též
            Holzwurm. Ten má podobu skřítka a žil v dřevěných zdech domů. Další známou bytostí byl ohnivý muž (Feuerigermann), jenž se zjevoval
            na obloze v podobě komety, nebo ohnivého hada. Do domů občas chodila slepička zvaná Erzhühnel, prošla se po světnici a zmizela.
            Její příchod značil neštěstí a smrt.
            <br>
            Možná se s nějakým strašidlem potkáte i dnes a nemusí to být jen při pozdním návratu z hostince.
        </p>
    </main>

    <footer>
        <address>Dlouhá 126, Kovářská 431 86</address>
        <p>☏ +420 123 456 789</p>
        <p>🖂 penzion.smideberk@seznam.cz</p>
        <p>&copy; 2025 Penzion Šmídeberk | Všechna práva vyhrazena</p>
    </footer>
</body>
</html>